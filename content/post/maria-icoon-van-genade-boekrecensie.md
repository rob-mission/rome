---
coauteur: Authors/RobvdDussen.md
omit_header_text: true
title: Maria, icoon van genade (boekrecensie)
date: 2021-06-28T08:00:00+00:00
description: 'Maria is niet los verkrijgbaar. Ze hoort er helemaal bij. Enerzijds
  in de kerk, anderzijds bij Israël. Zij laat bij uitstek zien wat de kerk is. Dat
  is wat prof. dr. Huijgen in acht diverse hoofdstukken uiteenzet in zijn nieuwste
  publicatie Maria, icoon van genade. '
tags:
- Vroege Kerk
- Rooms-Katholicisme
- Reformatie
- Rome
related_posts: []
featured_image: "/uploads/ddp-isc9pq9f-k8-unsplash5.jpg"
images:
- "/uploads/ddp-isc9pq9f-k8-unsplash.jpg"

---
Maria is niet los verkrijgbaar. Ze hoort er helemaal bij. Enerzijds in de kerk, anderzijds bij Israël. Zij laat bij uitstek zien wat de kerk is. Dat is wat prof. dr. Huijgen in acht diverse hoofdstukken uiteenzet in zijn nieuwste publicatie _Maria, icoon van genade._

Wie over Maria schrijft, komt onvermijdelijk in aanraking met de rooms-katholieke theologie. Huijgen benut deze kans dan ook goed om niet alleen kerkvaders maar ook hedendaagse pausen aan het woord te laten. Huijgen is positief-kritisch ten opzichte van de oecumenische beweging, die een toenadering tussen de kerk van Rome en de Reformatie op het oog heeft. In zijn overtuiging is de gedeelde geloofsbelijdenis van Nicea een basis voor de oecumenische dialoog. De vraag is echter of verondersteld kan worden dat een rooms katholiek hetzelfde zegt wanneer het gaat over ‘de maagd Maria’, ‘de vergeving van zonden’ of ‘de kerk’? Mark Noll beweert in _Is the Reformation over?_ dat de Rooms-Katholieke Kerk een geheel eigen taalveld bezit. Alhoewel dezelfde woorden worden gebruikt, hebben zij toch een andere betekenis. ‘De kerk’ ziet een rooms katholiek als een hiërarchische structuur, met de paus als de plaatsvervanger van Christus aan het hoofd. Daarentegen ziet een protestant over het algemeen de kerk als de gemeenschap van de heiligen en niet als ‘tweede Christus’ om bemiddelend tussen God en de gevallen wereld in te staan. Samengevat kunnen de woorden die gebruikt worden hetzelfde klinken, maar hebben zij vaak een andere betekenis.

Naast de notie van de kerk als bemiddelaar, vormt de visie op de natuur en de genade het fundament van de rooms-katholieke theologie. Genade en de natuur werken samen om de gevallen natuur stap voor stap perfecter te maken. Het geschapene kan, ondanks de impact van de zonde, openstaan richting God en fungeren als een kanaal om Gods genade door te geven. Voorbeelden daarvan zijn het priesterschap, de rol van de heiligen en de Eucharistie. Maria is de personificatie van deze verbinding tussen de genade en natuur, zij is het voorbeeld bij uitstek van samenwerking met God. Daarom kan de paus van Rome vrijmoedig de titel Medeverlosseres voor Maria gebruiken, of dit nu officieel als dogma is vastgelegd of niet. De visie van Rome op de natuur en genade doet de wegen helaas scheiden: de rooms-katholieke theologie gaat uit van een positiever mensbeeld en een ander begrip van zonde.

Dat Maria niet los verkrijgbaar is, geldt voor alle dogma’s binnen de rooms-katholieke theologie. Leonardo de Chirico, woonachtig in Rome, pleit terecht voor een systematische in plaats van een atomische benadering van de rooms-katholieke theologie. Volgens De Chirico is het Rooms Katholicisme een complex, allesomvattend geheel. Juist in de Mariologie komt de complexiteit naar voren: Maria tast de leer omtrent Christus, de Drie-Eenheid, de Heilige Geest, de kerk en de verlossing aan. Om die reden zou een uitgebreidere bespreking van het model ‘hiërarchie van waarheden’ als hulpmiddel voor de oecumenische dialoog geen overbodige luxe zijn geweest.

In tegenstelling tot de waardevolle bijdrage over de kerkhistorische ontwikkeling van Maria als de tweede Eva, mist in het hoofdstuk over Maria als de Moeder van de Verlosser een verklaring waar de populaire Maria devotie zijn ontstaan vond. In de Vroege Kerk komt Maria voor het eerst voor in de apocriefe geschriften, die wantrouwend werden bekeken door de kerkvaders. Doorheen de tijd kreeg Maria meer plaats binnen de liturgie en begon een prominentere rol te spelen binnen de Evangelieverhalen. Het populaire volksgeloof droeg bij aan de verdere uitbouw van de Mariologie en kreeg uiteindelijk via de achterdeur een plaats binnen de dogma’s van de Kerk. Helaas hielden de uitspraken van het concilie van Efeze (431 AD) wildgroei van discutabele interpretaties over Maria niet tegen. Tot op de dag van vandaag blijken opvattingen over Maria moeilijk Bijbels te staven, met name omdat de affectie met Maria als moederfiguur de gelovige parten speelt.

In zijn boek promoot Huijgen een prominentere plaats voor Maria binnen de protestantse eredienst. Terecht benoemt hij dat het geloof niet enkel iets van oren en het hoofd is, maar dat andere zintuigen ook ingeschakeld moeten worden. Naast het vieren van de annunciatie, een _Evensong_, of het zingen van Maria’s Psalm, verkent hij ook voorzichtig de mogelijkheid voor Maria devotie voor randkerkelijken. In protestants Nederland ligt momenteel een dergelijk voorstel minder gevoelig, omdat de Roomse praktijk vooral iets van het verleden is. In landen als Italië en Malta blijkt zelfs het van Kerstfeest vaak al een obstakel voor protestanten te zijn, vanwege haar rooms-katholieke connotaties. Rome staat daar symbool voor een bedreigende samensmelting van religie, cultuur, politiek en sociaal leven. De meeste nazaten van de Reformatie in Nederland hebben deze associaties met Rome niet meer. Desalniettemin doet Huijgen een mooie voorzet voor de kerken om zich te bezinnen op de vraag hoe het hedendaagse verlangen in de samenleving naar spiritualiteit als een brug kan functioneren om het Evangelie te delen.

In _Maria, icoon van genade_ verrast Huijgen de lezer met gedegen werk over de veelzijdigheid van Maria en biedt verrassende perspectieven op hedendaagse issues als de Europese Unie en het beeld van de vrouw. Tegelijkertijd moet niet uit het oog verloren worden dat een rooms katholiek wel dezelfde woorden kan gebruiken, maar dat de betekenis vaak anders is. Al met al is het boek een steen in de vijver om het gesprek verder brengen over welke plaats Maria heeft binnen de kerken van de Reformatie.

Huijgen, Arnold (2021) _Maria, icoon van genade,_ Utrecht: KokBoekencentrum Uitgevers.