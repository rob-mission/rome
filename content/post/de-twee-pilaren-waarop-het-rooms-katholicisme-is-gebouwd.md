---
omit_header_text: true
title: Waarom het rooms-katholicisme tóch anders is
date: 2020-10-04T22:00:00+00:00
description: 'Het is verleidelijk om vierhonderd-en-drie jaar na het begin van de
  reformatie de verschillen tussen het protestantisme en het rooms-katholicisme te
  minimaliseren. '
tags:
- Rome
- Rooms-Katholicisme
related_posts: []
featured_image: "/uploads/dsc_0596.JPG"
images:
- "/uploads/dsc_0596.JPG"
coauteur: ''

---
Het is verleidelijk om vierhonderd-en-drie jaar na het begin van de reformatie de verschillen tussen het protestantisme en het rooms-katholicisme te minimaliseren. Dit gaat niet omdat binnen het rooms-katholicisme de leerstellingen onderling met elkaar verbonden zijn en uiteindelijk terug te brengen zijn op twee basisprincipes. Deze twee ‘pilaren’ worden in dit artikel toegelicht. Dit artikel sluit aan op "[Flirten met Rome](https://www.robvanderdussen.com/nl/post/flirten-met-rome/ "Flirten met Rome")".

_1. Het is allemaal zo slecht nog niet_

De eerste pilaar is dat de geschapen werkelijkheid (of: natuur) wél door de zonde is aangetast, maar niet helemaal ‘verdorven’. De genade kan gebruikmaken van de natuur om het reddingsplan van God verder tot uitvoer te brengen. Onder natuur valt niet alleen de zee, maar ook de dierenwereld, engelen, mensheid en de elementen zoals brood en wijn. De geschapen werkelijkheid kan een kanaal zijn om de genade van God verder te verspreiden in de wereld. Dus de genade en de natuur werken samen om de gevallen natuur stap voor stap perfecter te maken en terug te brengen naar het originele plan van God.

Concreet betekent dit dat de mens de mogelijkheid heeft om samen te werken met de genade van God om een mens te worden zoals God dat bedoeld heeft. Een ander voorbeeld is dat nadat het water van de doop is geheiligd, de dopeling de genade van God door het doopsel kan ontvangen. Nadat iemand tot priester is gewijd kan deze geestelijke andere mensen namens Christus vergeven. Ten slotte was Maria niet door de zonde bevlekt en kon zij bij uitstek samenwerken met de genade om uiteindelijk als bemiddelares tussen God en mens op te gaan treden.

2\. _De Rooms-Katholieke Kerk is de bemiddelaar_

De tweede pilaar van de rooms-katholieke theologie heeft alles te maken met de overbrugging van de kloof tussen God en de gevallen mensheid. Om de genade en de door zonde beschadigde geschapen werkelijkheid bij elkaar te brengen is er een middelaar nodig. Jezus Christus, God en mens, daalde van Zijn troon af om mens te worden, te leven, te sterven en op te staan uit de doden. Zo heeft Hij de weg van de redding geopend. Volgens de Rooms-Katholieke Kerk blijft er echter een bemiddelaar nodig op aarde om de genade te kunnen blijven uitdelen. De hoofdreden waarom de Rooms-Katholieke Kerk bestaat is om deze bemiddelingspositie voort te zetten. De Kerk ziet zichzelf als een voortzetting van de vleesgeworden Christus. In andere woorden, de Kerk is als een ‘tweede Christus’ op aarde om bemiddelend tussen God en de gevallen wereld te staan. Net als Christus is de Kerk goddelijk en menselijk tegelijk. Dit komt omdat de Rooms-Katholieke Kerk zichzelf ziet als het mystieke lichaam van Christus. Paulus heeft immers geschreven dat de verbinding tussen Christus en Zijn Kerk een mysterie is (Ef. 5:32). Christus en de Rooms-Katholieke Kerk zijn innig verbonden met elkaar en kunnen niet gescheiden worden. Christus is niet alleen het hoofd van de Kerk: Hij is ook aanwezig in het lichaam. De Kerk is immers het lichaam van Christus (Ef. 1:22-23).

Dat de Rooms-Katholieke Kerk handelt als de ‘tweede Christus’ betekent dat iedereen bij haar moet zijn om het geloof en de genade te ontvangen. Omdat Christus in de Rooms-Katholieke Kerk aanwezig is, is zij per definitie de enige ware kerk. Wanneer binnen de Rooms-Katholieke Kerk de sacramenten worden bediend, handelt Christus. Hij doopt, viert de mis en op die manier deelt Hijzelf de genade uit. De Rooms-Katholieke Kerk heeft ook de macht om genademiddelen uit te wisselen tussen hemel en aarde. Zij heeft een schatkist met verdiensten van heiligen om zo aflaten te kunnen geven om mensen op aarde of in het vagevuur te verlossen.

_Tot slot_

De verbinding enerzijds tussen de natuur en de genade en anderzijds Christus en de Rooms-Katholieke Kerk is het fundament waarop de rooms-katholieke theologie is opgebouwd. De kennis van deze pilaren helpt om het rooms-katholicisme beter te doorgronden en de samenhang tussen de verschillende leerstellingen te zien. De protestantse reformatie heeft gebroken met deze twee pilaren. Dat God en mens bij elkaar komen is alleen door genade, daar werkt de natuur niet aan mee. Deze verbinding tussen God en de gelovige is alleen tot stand gekomen door de Jezus Christus, niet Christus plus de Rooms-Katholieke Kerk.

Lees verder:

Allison, Gregg R. (2014) _Roman Catholic Theology and Practice: An Evangelical Assessment_, Wheaton, IL: Crossway.