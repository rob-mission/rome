---
omit_header_text: true
title: 'Augustinus: Dopen in de Paasnacht'
date: 2020-09-13T22:00:00+00:00
description: 'De doop is een overgang. In de Vroege Kerk werd het beeld van een doortocht
  vaak gebruikt. Zoals Israël droogvoets door de Rode Zee trok, zo wordt tijdens de
  doop de overgang van het oude naar het nieuwe leven gemaakt. Dit werd niet alleen
  zo uitgelegd, maar de gelovige werd symbolisch opgenomen en meegenomen in het verhaal
  van het volk Israël dat Egypte overhaast verliet. '
tags:
- Vroege Kerk
- Kerkgeschiedenis
- Augustinus
related_posts: []
featured_image: "/uploads/augustine.jpg"
images:
- "/uploads/augustine-1.jpg"

---
De doop is een overgang. In de Vroege Kerk werd het beeld van een doortocht vaak gebruikt. Zoals Israël droogvoets door de Rode Zee trok, zo wordt tijdens de doop de overgang van het oude naar het nieuwe leven gemaakt. Dit werd niet alleen zo uitgelegd, maar de gelovige werd symbolisch opgenomen en meegenomen in het verhaal van het volk Israël dat Egypte overhaast verliet. We nemen een kijkje in de dooptraditie in Augustinus’ gemeente in Hippo Regius, Noord-Afrika.

De doop vond doorgaans plaats in de nacht van Paaszaterdag op Paaszondag. Evenals het volk Israël in Egypte zich voorbereidde op Gods handelen en klaar stond om te vertrekken, zo is de christelijke gemeente bijeen in de nachtwake. Het waken tijdens de Paasnacht onderstreept dat er een nieuwe dagindeling is ingegaan. Vanaf Pasen begint de nieuwe dag met de avond en duurt tot en met de namiddag. Hierin ligt het beeld van de verlossing van de mens die wordt bevrijd van de duisternis naar het licht.

Tijdens de nachtwake worden in het kerkgebouw, verlicht door vele lichtjes, meditaties voorgedragen. Zodra de eerste lichtstralen van de opkomende zon te zien zijn, begint de doopsplechtigheid. Gericht naar het westen, de duisternis, hét symbool voor het Egypte van het oude bestaan, zweren de doopskandidaten satan af en verbreken hun banden met hem. Daarna vertrekken de dopelingen, onder het zingen van psalm 42 “Als een hert verlangt naar de waterstromen” naar de doopkapel, om in het doopvont de zondenlast van zich af te laten spoelen.

Bij het doopvont aangekomen, ontkleed de doopkandidaat zichzelf (soms na dagenlang zich onthouden te hebben van een fris bad en van voedsel) en daalt aan de westzijde af. Het betekenis van het woord vont, _fons_ in het Latijn, is ‘fontein’ of ‘bron’. In de Vroege kerk had men voor de doopsplechtigheid de voorkeur voor ‘levend’ water, dus stromend water, zoals het opborrelt uit een fontein. Christus, die de Levensbron is, geeft zo Zelf het nieuwe leven. Tijdens de doop wordt de dopeling staand overgoten met water. Na de doop verlaat de gedoopte het water aan de andere kant van het font, aan oostelijke zijde. Op deze manier wordt symbolisch de overgang uit de oude wereld van satan naar de nieuwe wereld van Christus gemaakt.

Na de doop worden de gedoopten gezalfd met olie, wat een teken is van de verzegeling met de Heilige Geest. Zoals na de doortocht door de Rode Zee het volk Israël het manna en het water uit de rots ontving, zo wordt op de Paasmorgen in de Vroege Kerk de doop direct opgevolgd door het Avondmaal. Mogelijk onder het zingen van psalm 43 “dan ga ik naar Uw altaren” keren de dopelingen, gekleed in nieuwe, witte klederen terug naar de basiliek waar de gemeente hen verwacht.

Lees [hier](https://www.robvanderdussen.com/nl/post/augustinus-waarom-de-rode-zee-rood-is/ "Augustinus: Waarom de Rode Zee rood is") meer over Augustinus' bijbeluitleg over de doortocht door de Rode Zee als een voorafbeelding van de doop.