---
omit_header_text: true
title: '1 Petrus: getuigen zijn als niemand luistert'
date: 2020-04-19T22:00:00+00:00
description: 'In 1 Petrus worden gelovigen opgeroepen zichzelf te beschouwen als vreemdelingen
  en bijwoners. Door hun nieuwe identiteit zijn deze gelovigen apart gezet voor God
  en uiteraard heeft dit consequenties in de dagelijkse levenswandel. '
tags: []
related_posts: []
featured_image: "/uploads/DSC_0205.JPG"
images:
- "/uploads/DSC_0205bb.jpg"

---
In 1 Petrus worden gelovigen opgeroepen zichzelf te beschouwen als vreemdelingen en bijwoners. Door hun nieuwe identiteit zijn deze gelovigen apart gezet voor God en uiteraard heeft dit consequenties in de dagelijkse levenswandel. Doorheen de gehele brief[\[1\]](#_ftn1) worden er richtlijnen gegeven hoe deze volgelingen van Christus hun identiteit behoren uit te leven in de alledaagse praktijk. Echter, door deze andere levenswandel ontstaat er wrijving in de samenleving.

Volgens de brief hebben de gelovigen te maken met mensen die kwaad spreken tegen hen (2:12), er zijn onwetenden die over hen praten (2:15) en zelfs slechte werkgevers (2:18). Daarnaast wordt de volgelingen van Jezus kwaad aangedaan, worden ze uitgescholden (3:9) en mogelijk gesmaad om Jezus’ Naam (4:14).

Juist in deze context van haast universele oppositie spoort Petrus de gelovigen aan om de medegelovigen lief te hebben, God te vrezen en _iedereen_ te eren (2:17). Opvallend is dat alleen God gevreesd moet worden, dit geldt niet voor de Romeinse keizer. Maar dat betekent niet dat de gelovigen zich niet aan de regering te hoeven onderwerpen in gehoorzaamheid (2:13).

Een opvallende aansporing is dat de gelovigen _iedereen_ moeten eren. Dit omvat de Romeinse keizer tot en met de slaven. Bijzonder is dat slaven geen eer ontvingen in de Romeinse samenleving. In de situatie van tegenstand wordt duidelijk dat juist degenen die verdrukking ervaren het initiatief moeten nemen om de verdeling tussen “wij” (gelovigen) en “zij” (vijandig gezinden) op te heffen. Door negatieve invloeden van buitenaf is het mogelijk dat de gelovigen naar binnen gericht raken en zich uitsluitend met andere gelovigen bezighouden. Daar behoedt Petrus hen voor. Hij geeft juist aansporingen om naar buiten te blijven treden, met een nederige houding en met een open hart voor de medemens.

Dat _iedereen_ in de samenleving geëerd moet worden, betekent dat de ander hoog wordt aangezien. Iemand wordt geëerd, ongeacht wat deze persoon gelooft of niet gelooft, omdat ieder mens geschapen is door God. De ander eren geldt ook wanneer iemands opvattingen of gedrag niet getolereerd of gerespecteerd kunnen worden. Maar let op, eren is niet hetzelfde als tolereren of respecteren! 

Juist door het eren van _iedereen_, komt de christen dichterbij de ander, de medemens. Enkel op die manier komt uiteindelijk op de “dag van de bezoeking” aan het licht dat de goede werken van de gelovigen zijn opgemerkt en _de ander_ zal God daarvoor prijzen (2:12).

Reflectie:

\- Hoe kan het eren van iedereen stap voor stap praktisch worden gemaakt voor het leven van alle dag?

\- Op welke manier kun je deze tegenstelling van het eren van de ander die onrecht aandoet duiden als het verspreiden van het Goede Nieuws?

***

[\[1\]](#_ftnref1) 1 Pet. 1:14, 18, 2:1, 11-12, 4:3-4, 15.