---
omit_header_text: true
title: De oorlog achter de oorlog
date: 2020-08-17T14:00:00+00:00
description: "“Het wordt mij steeds duidelijker dat we een grote volkse nationale
  kerk krijgen die het Christendom in zijn wezen niet meer verdraagt. De vraag is
  inderdaad Germanendom of Christendom, en hoe eerder dit conflict openlijk aan de
  dag treedt hoe beter”. Dat schreef Dietrich Bonhoeffer enkele jaren voor het uitbreken
  van de Tweede Wereldoorlog in een brief aan zijn grootmoeder. "
tags:
- Dietrich Bonhoeffer
- Tweede Wereldoorlog
related_posts: []
featured_image: "/uploads/foto-hitler.jpg"
images:
- "/uploads/foto-hitler.jpg"

---
> “Het wordt mij steeds duidelijker dat we een grote volkse nationale kerk krijgen die het Christendom in zijn wezen niet meer verdraagt. De vraag is inderdaad Germanendom of Christendom, en hoe eerder dit conflict openlijk aan de dag treedt hoe beter”.[\[1\]](#_ftn1) 

Dat schreef Dietrich Bonhoeffer enkele jaren voor het uitbreken van de Tweede Wereldoorlog in een brief aan zijn grootmoeder. Bonhoeffer interpreteerde de situatie in Duitsland als een conflict tussen Christus en de Führer. Adolf Hitler was de gestalte van de nieuwe _Caesar_, een leider van een nieuwe wereldreligie. Nazileider Heydrich stelde in 1935 dat “binnen tien jaar… Adolf Hitler precies dezelfde positie zal bezitten in Duitsland als Jezus Christus nu heeft”.[\[2\]](#_ftn2)

De nieuwe Duitse verlosser startte een nieuwe cultus, namelijk die van de swastika. Geen zondagse diensten, maar maandelijkse bijeenkomsten werden gehouden om de Nazi-ideologie te vieren. Het plan was om de Duitse kerken te nazificeren: in alle kerken moest het Christelijke kruis vervangen worden door de swastika: het kosmische symbool van de vernietiging.[\[3\]](#_ftn3)

Daarnaast begon de nationaalsocialistische partij steeds meer het onderscheid te benadrukken tussen het Christendom en de nazistische ideologie. In het jaar 1937 stelde een lid van de Nazipartij voor een groep van kerkleiders: 

> “Het echte Christendom wordt gerepresenteerd door de partij, en het Duitse volk wordt nu geroepen door de partij, en in het bijzonder door de Führer, tot het echte Christendom… De kerk was niet in staat om het geloof te bewerken wat bergen beweegt. Maar de Führer wel! De Führer is dé boodschapper van een nieuwe openbaring”.[\[4\]](#_ftn4) 

Bormann, die behoorde tot de vertrouwensgroep rond Hitler, zei vier jaar later in het openbaar: “Het nationaal-socialisme en Christendom zijn onverenigbaar”.[\[5\]](#_ftn5)

Tegen die achtergrond is het opvallend dat Hitler toch gebruik bleef maken van de term god. Een dominee van de Amerikaanse kerk in Berlijn noteerde dat Hitler vanaf het begin van de Tweede Wereldoorlog in toenemende mate het woord god begon te gebruiken.[\[6\]](#_ftn6) Volgens het nieuwe Nazi-tekstboek over religie, _Gott und Volk_, was deze god niet een god van liefde, maar een “sterke god, de god van kracht”.[\[7\]](#_ftn7) Andere woorden die Hitler gebruikte om deze god te beschrijven waren Almachtige of Voorzienigheid. Dat deze Voorzienigheid Hitler beschermde, wordt wel duidelijk uit het feit dat hij maar liefst 42 aanslagen overleefde. SS-leider Himmler bevestigt dit na een aanslag op Hitler:

> “Ik weet dat ik algemeen word beschouwd als een onverschillige heiden, maar in het diepst van mijn hart ben ik een gelovige; ik geloof in God en in de Voorzienigheid. En in het afgelopen jaar heb ik weer in wonderen leren geloven. Het ontkomen van de Führer was een wonder...”.[\[8\]](#_ftn8)

Hitler’s Derde Rijk was een rijk van de duisternis en stond lijnrecht tegenover het licht van Christus. Er zijn dan ook verbanden te vinden tussen het Naziregime en de dingen die verborgen zijn: het occulte. Zo was het elitekorps van Hitler, de SS, gezien als een religieuze organisatie met vele occulte rituelen.[\[9\]](#_ftn9) Hitler zelf had al voor de oorlog contact met occulte groepen en studeerde tientallen occulte boeken. Deze boeken, zo merkt Mackay op, zijn met vele onderstrepingen terug te vinden in de persoonlijke bibliotheek van Hitler.[\[10\]](#_ftn10)

_“Hoe eerder dit conflict openlijk aan de dag treedt hoe beter”,_ schreef Bonhoeffer. Het gebeurde. Uiteindelijk werd hij omgebracht door deze nieuwe, Duitse verlosser.

***

[\[1\]](#_ftnref1) Eggehorn, Ylva (2005) _Verantwoordelijk voor God: denken en doen van Etty Hillesum & Dietrich Bonhoeffer_, Utrecht: Ten Have, 77-78.

[\[2\]](#_ftnref2) Metaxas, Eric (2011) _Bonhoeffer: Pastor, Martyr, Prophet, Spy_, Nashville, TN: Thomas Nelson Publishers, 170. (eigen vertaling)

[\[3\]](#_ftnref3) Mackay, Ewald (2018) _De gedenkbalk van het Grote Huis: een persoonlijk perspectief op de geschiedenis_, Apeldoorn: de Banier, 516.

[\[4\]](#_ftnref4) Herman, Stewart W. (1943) _It’s your souls we want_, London: Harper & Brothers, 157-158. (eigen vertaling)

[\[5\]](#_ftnref5) Shirer, William L. (1960) _The rise and fall of the Third Reich_, New York, NY: Simon & Schuster, 240.

[\[6\]](#_ftnref6) Herman, _It’s your souls we want_, 76.

[\[7\]](#_ftnref7) Idem, 65.

[\[8\]](#_ftnref8) Trevor-Roper, H.R. (1960) _De laatste dagen van Hitler,_ Den Haag: Daamen, 41.

[\[9\]](#_ftnref9) Metaxas, _Bonhoeffer_, 170.

[\[10\]](#_ftnref10) Mackay, _De gedenkbalk,_ 513.