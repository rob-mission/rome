---
omit_header_text: true
title: 'Augustinus: Waarom de Rode Zee rood is'
date: 2020-09-11T22:00:00+00:00
description: 'In de Vroege Kerk werd de doop met verschillende Oudtestamentische beelden
  uitgelegd. Eén daarvan springt er uit: de doortocht door de Rode Zee. In dit artikel
  gaat het over Augustinus’ geestelijke uitleg van deze geschiedenis. In de Vroegchristelijke
  bijbeluitleg worden vaak alle beelden uit het verhaal geduid. '
tags:
- Oude Testament
- Augustinus
- Vroege Kerk
related_posts: []
featured_image: "/uploads/doortocht.jpg"
images:
- "/uploads/doortocht.jpg"

---
In de Vroege Kerk werd de doop met verschillende Oudtestamentische beelden uitgelegd. Eén daarvan springt er uit: de doortocht door de Rode Zee. In dit artikel gaat het over Augustinus’ geestelijke uitleg van deze geschiedenis. In de Vroegchristelijke bijbeluitleg worden vaak alle beelden uit het verhaal geduid. Augustinus vormt hierop geen uitzondering benoemt alle aspecten om de betekenis van de doop ten volle uit te leggen aan zijn doopleerlingen.

_Het oude leven_

Het volk Israël leefde in slavendienst in Egypte, maar dat is ook onze realiteit! Wij leven in onderdrukking, zijn slaven en worden achtervolgd. Egypte is de plaats waar het onrecht over ons heerst, waar wij onderworpen zijn aan ons vlees en overheerst worden door de werken van de zonde. Egypte is het rijk van de duisternis. En op die manier plaatst Augustinus de uittocht in het licht van de verlossing door Christus: “Volgens het Oude Testament wordt het volk bevrijd uit Egypte, volgens het Nieuwe wordt het bevrijd van de duivel” (s. 4.9). De duivel en zijn trawanten achtervolgen ons vurig. Zij zitten ons op de hielen en het wordt ons te heet onder de voeten…

_Tot aan het water_

Het volk Israël werd tot aan de Rode Zee achtervolgd door de Egyptenaren. “Wat betekent dat, tot aan de Rode Zee?”, vraagt Augustinus aan zijn doopleerlingen. “Tot aan het vont….” (s. 213, 9). Tijdens de doop vindt namelijk het doortrekken van de Rode Zee plaats: “Ook ben u door de Rode Zee heengetrokken, door de doop….” (s. 260B, 1).

_De doop en het bloed_

Volgens Augustinus is het water van de doop geheiligd, want de doop zelf is van Christus afkomstig. Jezus is voor ons weggezonken in de Rode Zee, en daarom is het water roodgekleurd, door het bloed bevlekte kruis van Christus. 

> Jullie die nog niet gekomen zijn, waarom zijn jullie bang om de Rode Zee door te gaan? Waarom is zij rood? Omdat het bloed van de Heer het geheiligd heeft (ps. 80, 8).

_Een nieuw leven_

En zoals het water van de Rode Zee de Egyptenaren geheel overweldigde, zo worden onze zonden uitgewist en gedood. “De joden worden door de zee bevrijd, de Egyptenaren worden erdoor overspoeld. De christenen worden bevrijd tot vergeving van hun zonden, terwijl de zonden door het doopsel worden uitgewist” (v. 11, 4). De doop betekent verlossing en de toegang tot een nieuw leven. Christus Zelf voert de gelovigen naar de overkant van de Rode Zee. 

> Nu wij van hen \[de beheersers van de duisternis\] verlost zijn door de doop, dat wil ‘door de Rode Zee’ eigenlijk zeggen, bloedrood door de heiliging van de gekruisigde Heer, moeten we niet terugverlangen naar Egypte (s. 223E, 2).

_Een lied_

Aan de overkant van de Rode Zee blijkt dat er niet één Egyptenaar is overgebleven. In andere woorden, zij kunnen niet meer over ons heersen!

> Je zonden zijn je vijanden; ze achtervolgen, maar zo ver als de zee. Wanneer je de zee betreedt, ontkom je ze, ze worden uitgewist zoals het water de Egyptenaren overspoelde, terwijl de Israëlieten droogvoets ontkwamen. En wat zegt de Schrift? Niet een van hen bleef over. Je hebt veel gezondigd, je weinig hebt gezondigd; je hebt grote zonden begaan, je hebt kleine zonden begaan; het maakt geen verschil; niet een van hen blijft over. (s. 213, 9).

Verder lezen:

Augustinus, A. (2001) _Als lopend vuur. Preken voor het liturgisch jaar (2),_ vertaald door Van Zaalen, R., Van Reisen, H. & Van der Meijs, S., Amsterdam: Ambo.

Augustinus, A. (2010) _Geef mij te drinken,_ vertaald door Tevel, H. & Van Reisen, H., Budel: Damon.

Augustinus, A. (2013) _Schatkamer van het geloof. Preken over teksten uit het Oude Testament_, vertaald door Van Neer, J., Schrama, M. & Tigchelaar, A., Budel: Damon.

Augustine (1993) _Sermons, (184-229Z) on the Liturgical Seasons (Vol. III/6)_, ed. Rotelle, J. E. & Hill, E.), New Rochelle, NY: New City Press.

Augustine (2002) _Expositions of the Psalms, 73-98 (Vol. III/18)_, ed. Rotelle, J. E. & Boulding, M., Hyde Park, NY: New City Press.