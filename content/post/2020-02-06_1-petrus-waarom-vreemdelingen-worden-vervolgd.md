---
date: 2020-02-06T22:00:00+00:00
title: '1 Petrus: waarom vreemdelingen worden vervolgd'
description: '1 Petrus: waarom vreemdelingen worden vervolgd'
images:
- "/uploads/blog/1Petrus.jpeg"
featured_image: "/uploads/blog/1Petrus.jpeg"
omit_header_text: true
tags: []
related_posts: []

---
“Kijk er niet vreemd van op wanneer jullie onder vuur komen te liggen”. Dat is wat naar voren springt in de brief van Petrus aan de gelovigen in Klein-Azië. Volgens Petrus blijkt onrechtvaardig lijden een normale situatie te zijn (4:12). Hij schrijft dit vanuit Rome, waar er in de eerste eeuw na Christus zo nu en dan vervolgingen plaatsvonden. Niet alleen in de hoofdstad van het Romeinse Rijk, maar ook in andere provincies kwam dit voor. De christenen werden zo nu en dan vervolgd door de staat. Maar meestal kwamen vervolgingen voort vanuit een volksoproer, wat dan uitmondde in het voor het gerecht slepen van de gelovigen.

Maar waarom waren juist deze groep mensen die geloofden in Jezus blootgesteld aan vervolgingen? In de eerste brief van Petrus valt op dat de gelovigen vervolgd worden omdat zij _anders zijn_. En dat is nu juist waarmee Petrus zijn brief begint: hij roept de geloven op om zichzelf _als_ vreemdelingen en pelgrims te identificeren (1:1, 2:11). Met andere woorden, zij moeten hun identiteit zien als fundamenteel _anders_ dan dat van hun landgenoten. De gelovigen moeten zich beschouwen _als_ vreemdelingen in hun eigen woonplaats. Door de ontmoeting met Jezus, daar waar zij opgroeiden, zijn zij vreemdelingen geworden.

Dat vreemdelingschap houdt niet in dat deze gelovigen de plaats waarin zij woonden verlieten. Integendeel, zij bleven in contact met hun andersgelovige buren, familie en vrienden. Hun gedrag werd goed geobserveerd (4:4) en vragen konden dan ook niet uitblijven (3:15). Deze gelovigen in een Jezus van Nazareth bleken toch wel vreemd te zijn, want zij leefden niet meer het leven zoals ze vroeger deden. Zo hielden zij zich afzijdig van afgodendienst wat in alle facetten van de Romeinse samenleving voorkwam (tijdens de stadsfeesten, bij het werk, tijdens het eten, enz.). Zij leefden niet in losbandigheid en werden niet beheerst door hun begeerten (2:11). Deze mensen blijken nuchter te zijn en doen niet mee aan feesten waarin te veel gedronken wordt (4:3-4). Dat buitenstaanders dit gedrag _vreemd_ vinden is dan ook niet verwonderlijk.

Dat deze _andere_ identiteit problemen oproept in het Romeinse Rijk, wordt al snel duidelijk tijdens het bewind van keizer Nero (54-68 n. Chr.). De christenen worden gezien als buitenstaanders in de samenleving. Volgens de Romeinse historicus Tacitus werden de christenen in Rome beschuldigd van “het haten van de mensheid” (_Ann_. XV 44, 4). Als zij ook nog beschuldigd worden van de grote brand in Rome (64 n. Chr.) worden de christenen expliciet het doelwit van de keizer en volgt er een staatsgeleide vervolging. De christenen stonden bekend als mensen die zich buiten de sociale orde stelden en kregen daardoor een negatief imago. Juist dat werd gezien als een directe bedreiging van de staat. Het succes van het Romeinse Rijk stond namelijk op het spel, want het welvaren van de staat werd bereikt door het dienen van de goden en het behouden van stabiliteit in de sociale orde. Deze vreemdelingen, die geloofden in Jezus, verstoorden de stabiliteit in de samenleving en konden daarom gemakkelijk tegenstand verwachten van de autoriteiten.