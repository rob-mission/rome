---
omit_header_text: true
title: 'Reportage: Vroegchristelijke mozaïeken ontcijferen'
date: 2020-06-15T18:00:00+00:00
description: In de vroegchristelijke kerken in Rome zijn prachtige mozaïeken te vinden,
  maar zonder kennis van deze oude wereld kijk je wellicht over belangrijke symbolen
  heen. In dit artikel worden de meest belangrijke vroegchristelijke symbolen ontcijferd.
tags:
- Rome
- Vroege Kerk
related_posts: []
featured_image: "/uploads/constanza4-1.jpg"
images:
- "/uploads/constanza4-1.jpg"

---
In de vroegchristelijke kerken in Rome zijn prachtige mozaïeken te vinden, maar zonder kennis van deze oude wereld kijk je wellicht over belangrijke symbolen heen. In dit artikel worden de meest belangrijke vroegchristelijke symbolen ontcijferd.

**Persoon met een kerkgebouw**

![](/uploads/constanza3-1.jpg)

_Sant Agnese fuori delle Mura (9e eeuw)._

Een figuur met een kerkgebouw in de hand staat symbool als de beschermheer van het gebouw. Een dergelijk persoon is ook te zien in de _Santa Maria in Trastevere_ in Rome.

**Druiven**

![](/uploads/druiven.jpg)

_Il Mausoleo di Santa Costanza in Rome (4e eeuw)._

Druiven staan symbool voor de grote oogst, namelijk de gelovigen die ingeplant zijn in Christus: “Ik ben de Wijnstok, u de ranken” (Joh. 15:5).

**Schapen**

![](/uploads/trastevere-1.jpg)

_Santa Maria in Trastevere (12e eeuw)._

Jezus Christus als _Agnus Dei:_ “het Lam van God, Dat de zonde van de wereld wegneemt” (Joh. 1:29). Om die reden is Jezus dan ook afgebeeld als een Lam (_Santa Prassede,_ zie hieronder). Anderzijds worden de twaalf apostelen ook als schapen afgebeeld. Christus is te herkennen aan de stralenkrans. De twaalf apostelen zijn ook te vinden in de _San Clemente_ in Rome.

**Leeuw, os, arend en een gevleugelde man**

![](/uploads/test-snapseed-1.jpg)

_Santa Prudenziana in Rome (5e eeuw)._

In de _Santa Prudenziana_ zijn de vier schrijvers van de Evangeliën te vinden.  Markus wordt weergegeven als een leeuw, Lukas als een os, Johannes als een arend en Mattheus als een gevleugelde man. De vier evangelisten zijn ook te vinden in de _Santa Maria in Trastevere_ (12e eeuw).

**Feniks**

![](/uploads/feniks-1.jpg)

_Santi Cosma e Damiano in Rome_ _(6e eeuw)._

De feniks is een vogel, waarvan de Grieken geloofden dat deze uit zijn eigen as weer herboren kon worden. In de christelijke kunst staat de feniks dan ook symbool voor de opstanding uit de doden. De feniks is ook te vinden in de _Santa Prassede_.

**Palmboom**

![](/uploads/img-20200614-wa0020-1.jpg)

_Santa Prassede in Rome_ _(9e eeuw)._

In de vroegchristelijke kunst symboliseren palmbomen het hemelse Jeruzalem, het nieuwe paradijs. Daarnaast kunnen deze palmbomen ook refereren naar “vruchtdragende” christenen: “De rechtvaardige zal groeien als een palmboom” (Psalm 92:13). De palmboom is bijvoorbeeld ook te vinden in de _Santa Cecilia_ in Rome.

**Zeven kandelaren**

![](/uploads/santi-1.jpg)

_Santi Cosma e Damiano in Rome (6e eeuw)._

De zeven kandelaren staan symbool voor de zeven geesten van God. Het is een referentie naar het visioen wat Johannes op Padmos kreeg: “Te midden van de zeven \[gouden\] kandelaren zag ik Iemand Die op de Zoon des mensen leek” (Openb. 1:13-14). In de _Santi Cosma e Damiano_ is te midden van deze kandelaren Christus afgebeeld als een Lam op het offerblok. De zeven kandelaren zijn ook te vinden in de _Santa Maria in Trastevere_.

**Vierkante en ronde stralenkrans**

![](/uploads/img-20200614-wa0018-1.jpg)

_Santa Prassede in Rome (9e eeuw)._

De ronde stralenkrans verwijst naar (gestorven) heiligen. De vierkante stralenkrans was voor belangrijke personen die nog leefden, vaak was dit de persoon die het mozaïek bekostigde.

_Ad maiorem Dei gloriam - Tot meerdere glorie van God_

Met dank aan Dick Lammers.