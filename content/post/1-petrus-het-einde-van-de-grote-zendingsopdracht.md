---
omit_header_text: true
title: '1 Petrus: het einde van de Grote Zendingsopdracht?'
date: 2020-03-25T23:00:00+00:00
description: Wanneer het gaat over de opdracht van de christelijke gemeente, wordt
  snel gegrepen naar de laatste woorden die Christus richt aan zijn discipelen om
  heen te gaan en het Evangelie in de wereld te verspreiden (Mattheus 28:16-20). Deze
  woorden worden ook wel zo uitgelegd dat gelovigen geroepen worden om hun spullen
  te pakken en te vertrekken naar een andere plaats om daar tot zegen te zijn. Is
  dat werkelijk zo?
tags:
- 1 Petrus
- Missie
related_posts: []
featured_image: "/uploads/david-iskander-GTnFf_44e7o-unsplash.jpg"
images: []

---
Wanneer het gaat over de opdracht van de christelijke gemeente, wordt snel gegrepen naar de laatste woorden die Christus richt aan zijn discipelen om heen te gaan en het Evangelie in de wereld te verspreiden (Mattheus 28:16-20). Deze woorden worden ook wel zo uitgelegd dat gelovigen geroepen worden om hun spullen te pakken en te vertrekken naar een andere plaats om daar tot zegen te zijn. _Is dat werkelijk zo?_

In 1 Petrus heeft de missionaire opdracht alles te maken met de nieuwe identiteit van de gelovige. Om te beginnen zijn zij door hun nieuwe geboorte nu “in Christus”. Gelovigen zijn door God geroepen uit de duisternis tot het licht. Waar zij eerst buitenstaanders waren, zijn zij nu Gods volk geworden. Door hun positie in Christus worden de gelovigen aangezien voor priesters, maken zij deel uit van een heilige natie en zijn een gekozen geslacht. Daarnaast moeten de gelovigen zichzelf zien als vreemdelingen en bijwoners, al is dat voor een beperkte tijd. Wanneer de erfenis in de hemel getoond wordt, is het tijdperk van vreemdelingschap definitief over.

Door hun nieuwe identiteit worden de gelovigen meegenomen in de missie van God om de wereld te bereiken met Zijn liefde. De missie van God komt al in het Bijbelboek Genesis naar voren, maar komt tot een hoogtepunt in het leven van Jezus. Hij stierf aan het kruis en stond op uit de doden. Door Jezus’ werk kunnen gelovigen nu zeggen dat zij behoren tot het volk van God. Degenen die in Christus zijn worden nu de dragers van hoop in en voor de wereld. Deze missionaire beweging om Gods liefde uit te dragen wordt niet gekenmerkt door wat de gemeente van Christus _doet,_ maar door wat zij _is._ De gemeente wordt opgenomen in de missie van God, en alleen dat geeft haar een missionaire identiteit.

Petrus roept de gelovigen op om zichzelf als vreemdelingen beschouwen. Het woord vreemdelingschap herinnert meteen aan Abraham: hij moest zijn land te verlaten om tot zegen te zijn voor de volken. Hij verliet in gehoorzaamheid zijn woonplaats. Zijn vertrek leidde tot een nieuw begin. Juist zijn vertrek is essentieel. De zegen die God Abraham beloofde begint met deze nieuwe start.

Het tot zegen zijn voor de wereld komt tot een hoogtepunt op het moment dat de Opgestane Christus verschijnt aan Zijn discipelen. Zij worden opgeroepen om in de wereld het Goede Nieuws te delen. Tegen het populaire idee van “Ga!” of “Go and tell!”, is het Griekse woord wat gebruikt wordt in Mattheus 28:19 geen bevel maar een participium. Een betere vertaling is “_al gaande_”, wat een beweging voorstelt. Het gebruik van dit woord houdt niet in dat grenzen overschreden moeten worden. Uit het Bijbelboek Handelingen blijkt dat de discipelen de woorden van Christus niet hebben verstaan als een bevel om te vertrekken. Verrassend genoeg bleven zij samen in Jeruzalem. Uiteindelijk hebben uitbrekende vervolgingen er voor gezorgd dat de eerste gelovigen zich verspreidden door het gehele Romeinse Rijk.

In zijn brief laat Petrus de gelovigen zien dat zij door hun ontmoeting met Christus vervreemd zijn van hun omgeving. Waar God met Abraham een nieuwe start maakte toen hij vertrok, vindt voor de nieuwtestamentische gelovige deze start plaats bij de omhelzing van Christus door het geloof. Net als Abraham vervreemden de gelovigen van de omgeving waar zij zich bevinden. Echter, het grote verschil met het verhaal van Abraham is dat Petrus de gelovigen niet oproept om te “gaan”, maar veeleer om te “blijven”, juist daar waar zij zich bevinden. Zij worden opgeroepen om zichzelf als vreemdelingen te _beschouwen_ om juist door dit vreemdelingschap een zegen te kunnen zijn voor anderen, in de plaats waar zij zich bevinden.

Reflectie:

* Als je identiteit in Christus inhoudt dat je jezelf als vreemdeling moet beschouwen, hoe gaat dit jouw alledaagse leven beïnvloeden? 
* Een Christen is opgenomen in Gods missie in deze wereld. Wat is de impact daarvan voor jou in de plaats waar je woont? 