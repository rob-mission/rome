---
date: 2020-02-06T10:00:00.000+00:00
title: 'Dr. D. Martyn Lloyd-Jones: Weet dat je uit God bent!'
description: De relevantie van zijn boodschap voor de kerk en de christen van vandaag.
images:
- "/uploads/LloydJones.png"
featured_image: "/uploads/LloydJones.png"
omit_header_text: true
tags:
- Kerkgeschiedenis
- Martyn Lloyd-Jones
related_posts: []

---
#### De relevantie van zijn boodschap voor de kerk en de christen van vandaag.

Martyn Lloyd-Jones (1899-1981), de grote prediker van de 20e eeuw, staat wel bekend als “_the doctor_”. In zijn jonge jaren startte hij een veelbelovende carrière in de geneeskunde, maar hij besloot deze medische wereld te verlaten om zijn leven te wijden aan het verkondigen van het Evangelie. Lloyd Jones was ervan overtuigd dat het echte probleem waar zijn patiënten tegen aan liepen niet hun ziekte was; hij besefte dat er een dieper gelegen probleem was dat gediagnosticeerd en aangepakt moest worden: de zonde!

Lloyd Jones’ medische training heeft zijn werk in de gemeente blijvend gestempeld door zijn analytische en “chirurgische” benadering van de geestelijke toestand van de in God gelovende mens. Volgens Lloyd Jones is de diepste oorzaak van het feit dat zoveel christenen heen en weer worden geslingerd en zich ongelukkig voelen, gegrond in het ontbreken van theologisch denken (het kennen en begrijpen van de Bijbels waarheid). Met andere woorden: christenen kennen het christelijk geloof niet voldoende! En juist dit kennen van het geloof is voor Lloyd Jones hét fundament voor de christelijke heiligmaking en het dienen in het koninkrijk van God. Het gebrek aan het begrijpen van de Bijbelse doctrines wat hij verstaat als een opsomming van de Bijbelse waarheden is dan ook de hoofdoorzaak waarom het in de praktijk van het christenleven vaak misloopt. Wat in feite ontbreekt, is een juiste kennis over God. Dat de prediking van Lloyd Jones _doctrinal_ of leerstellig was, diende dan ook om de waarheden over God aan zijn hoorders door te geven.

Om de christelijke doctrines te kunnen begrijpen en te geloven, is het noodzakelijk dat de Bijbel de hoogste autoriteit heeft in het christelijke leven. Voor Lloyd Jones is de Bijbel het Woord van God dat in zijn geheel onder de leiding van de Heilige Geest tot stand is gekomen. De Bijbel staat boven de wetenschap, eigen kennis, kerkelijke tradities, gevoelens, geestelijke ervaringen of speciale openbaringen. Lloyd Jones waarschuwde in zijn prediking vaak tegen de subjectiviteit of zelfgerichtheid van de christen. In zijn pastoraat en preken hamerde hij erop dat de christen Godgericht moet zijn, wat voor hem betekende dat de objectieve waarheden van de Bijbel de boventoon moeten voeren. Volgens Lloyd-Jones is de echte verklaring dat veel christenen geestelijk in de problemen raken dat zij bij zichzelf beginnen wanneer zij nadenken over de zaligheid en niet bij de Drie-Enige God.[\[1\]](#_ftn1) Hoe hij dit praktisch maakte voor zijn hoorders, is te zien in het volgende voorbeeld uit een preek over een Christen en zijn of haar strijd met de zonde: _“Als een Christen het gevoel heeft dat hij verslagen is, komt dat omdat hij bestuurd wordt door zijn subjectieve gevoelens in plaats van het begrijpen van de waarheid. Bevrijding van deze toestand hangt daarom af van een totale verandering van aanpak: Christenen moeten niet naar zichzelf en hun problemen kijken, maar naar wat God voor hen gedaan heeft… we moeten deze dingen meer bekijken in termen van God en Zijn glorie, en de grote strijd \[tegen de satan en zijn legioenen\] die Hij inluidde door de Zoon van Zijn liefde en die Hij tot een triomfantelijke einde zal brengen”._[\[2\]](#_ftn2)

In dit gedeelte doet Lloyd Jones geen pleister op de wond door bijvoorbeeld een bepaalde Bijbeltekst aan te reiken. Hij pakt het probleem aan (het naar jezelf kijken) en wijst erop dat het noodzakelijk is om juist vanuit Gods perspectief naar de situatie te kijken. De gelovige wordt meegenomen in de kosmische strijd tussen God en het kwaad. De neerslachtige gelovige moet weer realiseren dat hij of zij deel uitmaakt van het leger van God, waarvoor de totale overwinning in het verschiet ligt. Op deze manier leert Lloyd Jones de gelovige theologisch te denken. Hij focust op het grote geheel van de Bijbelse doctrines waarin verschillende waarheden verband houden met elkaar, in plaats van dat de nadruk ligt op losstaande waarheden.

In een andere preek, waarin hij ingaat op de vraag of gelovigen uit de genade kunnen vallen, laat hij de gelovige opnieuw theologisch nadenken. In het antwoord op de vraag waarom niets ons kan scheiden van de liefde van God in Christus stelt hij: _“Als iets ons kon scheiden, dan zou God worden verslagen en zou de duivel zegevieren. Zo een ramp kan niet gebeuren! Geloven in de mogelijkheid om ‘uit de genade te vallen’ is geloven in de mogelijke nederlaag van God door de duivel. Dat is ondenkbaar en volkomen onmogelijk. De volharding van de heiligen is noodzakelijkerwijs waar met het oog op de glorie, het karakter en de eer van God Zelf. ‘Ah maar’, zegt u, ‘dit is gevaarlijk; omdat iemand zal zeggen, “Ik kan doen wat ik wil”.’ Nee! hoe meer je deze grote waarheid realiseert, des te voorzichtiger je zult zijn. Deze waarheid houdt mensen op het smalle pad – de realisatie dat de eer van God erin betrokken is, dat ik niet mijn eigen strijd aan het voeren ben en wanneer ik faal de naam van God Zelf hierin betrokken is. Zo is er geen gevaar van antinomianisme \[het leven zonder de wet\] wanneer je echt de doctrine begrijpt”._[\[3\]](#_ftn3)

Samenvattend blijkt deze prediker voor de kerk in de 21e eeuw, een tijd waarin zelfgerichtheid ver doorgedrongen is binnen de protestantse en gereformeerde gelederen, een relevante boodschap te hebben achtergelaten. Neem en lees!

Copyright foto: Christopher Catherwood

***

[\[1\]](#_ftnref1) Murray, Iain H. (2009) _D. Martyn Lloyd-Jones,_ vol. 2, Edinburgh: Banner of Truth, 370.

[\[2\]](#_ftnref2) Lloyd-Jones, D. Martyn (2019) _Romans,_ vol. 5_,_ Edinburgh: Banner of Truth, 175.

[\[3\]](#_ftnref3) Lloyd-Jones, D. Martyn (1977) _Ephesians,_ vol. 8_,_ Edinburgh: Banner of Truth, 31.