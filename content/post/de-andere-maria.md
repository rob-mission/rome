---
omit_header_text: true
title: De andere Maria
date: 2020-02-18T23:00:00.000+00:00
description: In gesprekken met Rooms-Katholieke gelovigen is het onmogelijk om Maria
  te passeren of te negeren. Denk hierbij ook aan de feesten zoals Maria Hemelvaart
  of de viering van de onbevlekte ontvangenis van Maria. Is het terecht dat zij de
  titels draagt zoals onbevlekte maagd, de koningin van het universum, de Moeder Gods,
  voorspreekster, een middelares in het verlossingswerk van Jezus Christus, helpster
  en bijstand?
tags:
- Rooms-Katholicisme
related_posts: []
featured_image: "/uploads/maria-1.jpg"
images:
- "/uploads/maria.jpg"

---
In gesprekken met Rooms-Katholieke gelovigen is het onmogelijk om Maria te passeren of te negeren. Denk hierbij ook aan de feesten zoals Maria Hemelvaart of de viering van de onbevlekte ontvangenis van Maria. Is het terecht dat zij de titels draagt zoals onbevlekte maagd, de koningin van het universum, de Moeder Gods, voorspreekster, een middelares in het verlossingswerk van Jezus Christus, helpster en bijstand? Was Maria daadwerkelijk vol van genade? Leidde zij een maagdelijk leven en was zij vrij van de erfzonde?

**De maagdelijke Maria**

Het maagdschap van Maria begon na de nieuwtestamentische tijd de interesse op te wekken van kerkvaders en gelovigen. Zo schreef Justinus de Martelaar (100-165 AD) als een van de eersten over de gehoorzame maagd. Een cruciaal fundament voor de Maria devotie is gelegd in het einde van de tweede eeuw door het proto-Evangelie van Jakobus, een apocrief (dus niet erkend) geschrift wat in werkelijkheid een biografie over Maria is (Schoemaker, 2016:53-54).

Dit apocrief geschrift werd niet meteen geaccepteerd: dat blijkt uit het commentaar op het Evangelie van Mattheus van Origines van Alexandrië. Origines schrijft dat er mensen zijn die, gebaseerd op het Evangelie van Petrus en/of het Evangelie van Jakobus, stellen dat de broers van Jezus geen kinderen van Maria waren. Origines merkt daarbij op dat deze mensen de maagdelijkheid van Maria willen beschermen (X, 17). Het proto-Evangelie van Jakobus beweert dat Jakobus, de broer van Jezus, een kind was uit een voorgaand huwelijk van Jozef. Een latere, maar tot op vandaag de dag wijdverspreide interpretatie komt van de Hiëronymus (4-5e eeuw n. Chr.) die stelde dat Jakobus een neef is van Jezus.

Heeft Maria andere kinderen gekregen? Opvallend is dat Jezus niet Maria’s _enig_geboren maar _eerst_geboren Zoon wordt genoemd (Matt. 1:25, Luk. 2:7). Op het moment dat Jozef te horen kreeg dat Maria zwanger was, _bekende_ hij haar niet (Matt. 1:25). Ditzelfde werkwoord komt terug in Maria’s vraag aan de Engel: hoe kan dit plaatsvinden als ik geen man _bekend_ heb (Luk. 1:34). In andere woorden, het gaat hier over het seksueel gemeenschap hebben met elkaar. Jozef bekende haar niet, _totdat_ Jezus geboren werd.

**Maria, vol van genade**

Twee belangrijke gebeurtenissen in het ontstaan van het concept dat Maria vol van genade zou zijn, zijn de Vulgaat vertaling en het concilie van Efeze. Om te beginnen wordt in het Evangelie van Lukas Maria aangesproken als “begenadigde”. Echter wordt het Griekse woord _kecharitoméne_ in de Latijnse vertaling, de Vulgaat (390-405 AD), vertaald met “vol van genade”. Dit is de opstap voor het idee dat Maria de volheid van genade _in zichzelf_ zou bezitten.

Een tweede belangrijk besluit vindt ruim 25 jaar later plaats, tijdens het concilie van Efeze (431 AD). Daar wordt besloten dat Maria de titel _Theotokos,_ “moeder van God” toe komt. Dit besluit werd genomen om de goddelijkheid van Jezus te beschermen (De Chirico, 2017:28) Echter droeg deze beslissing indirect bij aan de verdere ontwikkeling van de leer omtrent Maria.

Uiteindelijk hebben beide besluiten in de kerkgeschiedenis het fundament gelegd voor de bijzondere status van Maria. Het concept is ontwikkeld dat Maria betrokken is geweest in het verlossingswerk van Jezus. De Rooms Katholieke Catechismus stelt dat zij _“op heel bijzondere wijze meegewerkt \[heeft\] aan het werk van de Verlosser door haar gehoorzaamheid, geloof, hoop en haar vurige liefde om het bovennatuurlijk leven van de ziel te herstellen. Daarom is zij, in de orde van de genade, onze moeder geworden”_ (968). Lumen Gentium vult aan dat _“zij niet \[is\] opgehouden deze heilbrengende taak uit te oefenen, maar zij blijft door haar voorspraak op allerlei wijzen de gaven van het eeuwig heil voor ons verwerven”_ (62).

**De onbevlekte Maria**

De Rooms Katholieke Kerk gelooft dat Maria, door bijzondere genade, gevrijwaard is van iedere smet van de erfzonde. Dit is officieel opgenomen in de leer in het jaar 1854 (bul Ineffabilis Deus).

Er wordt niet ontkend dat Maria genade nodig had. Zij had een Zaligmaker nodig (Luk. 1:47), niet voor haar begane daden, maar ter bescherming voor elke mogelijkheid van uitglijden (cf. Judas 24-25).

Dit concept van een onbevlekte maagd wordt door het Evangelie van Lukas niet verondersteld, omdat Maria en Jozef naar de tempel gingen om een zond- en brandoffer te brengen. Tot drie keer toe wordt onderstreept dat Maria onder de wet leefde (Luk. 2:22-24). Volgens de wet was een vrouw na de bevalling voor 7 dagen onrein, leefde daarna 33 dagen in afzondering en mocht zij heilige dingen niet aanraken. Evenmin mocht zij het heiligdom betreden (Lev. 12:2-4). Dat Jozef en Maria twee tortelduiven aanboden als offers om de priester verzoening _voor haar_ te laten doen (Lev. 12:8), voor onbewust begane overtredingen, verondersteld dat Maria niet onbesmet was.

**Ten slotte**

De Maria uit de Evangeliën is doorheen de eeuwen een Roomse Maria geworden. Maria in de gestalte van een perfect mens, zoals die er voor de zondeval was. De _andere_ Maria.

**Literatuur**

De Chirico, Leonardo (2017) _A Christian’s pocket guide to Mary, Mother of God_, Ross-shire, Scotland: Christian Focus Publications Ltd.

Schoemaker, Stephen J. (2016) _Mary in early Christian faith and devotion,_ London: Yale University Press.